# Delta uuendused ESTCube-2 pardaarvuti tarkvarale

| Autor:         | Ervin Oro  
|---|---  
| Juhendaja:     | Indrek Sünter, MSc  
| Kaasjuhendaja: | Helle Hein, PhD  
| Mrksnad:       | ESTCube-2, Delta uuendused, Tarkvara uuendamine orbiidil, Manussüsteemi tarkvarauuendused  
| Teaduseriala:  | P175 Informaatika, süsteemiteooria  


## Abstrakt
ESTCube-2 missiooni jooksul plaanitakse laadida satelliidi pardale uut tarkvara, et lisada funktsionaalsust, testida ja võrrelda uudseid tarkvaralahendusi ning lahendada potentsiaalseid tarkvara või raudvara probleeme. Peamisteks keerukust lisavate faktoriteks on aeglane üleslaadimiskiirus, tagasihoidlik arvutusvõimsus pardal, tarkvara jooksutamine välkmälust, sage uuendamisvajadus eksperimentaalse loomuse tõttu. Varasemalt on välja töötatud ja kasutatud erinevaid lahendusi manussüsteemide pardatarkvara uuendamiseks, kuid kõigil neil esinevad omad puudujäägid. Käesoleva töö raames töötati välja ja realiseeriti uudne meetod ESTCube-2 satelliidi pardatarkvara uuendamiseks. Selle järgi kompileeritakse ja laetakse üles ükshaaval ja ainult uued või uuenenud funktsioonid, ning salvestatakse üles laetud binaarid muudatusteta välkmälu esimesse vabasse piirkonda. Sedasi vähendab see meetod üleslaadimist vajavat andmemahtu (ESTCube-1 puhul muutis uuendus keskmiselt vaid $2\%$ koodist) ning eemaldab vajaduse välkmälu kustutamiseks, võimaldades uusi funktsioone lisada ka ilma manussüsteemi taaskäivitamata. Tehtud tööd saab kasutada lisaks ESTCube-2 satelliidile ka teiste sarnaste süsteemide juures tarkvarauuenduste meetodi valimisel. Vähendades piiranguid uuendamisele on võimalik suurendada kosmosesüsteemi tarkvaralist paindlikkust. Selle väärtus on mõõdetav ja saab olla suurem alternatiivsetest (näiteks raudvaralistest) variantidest.
